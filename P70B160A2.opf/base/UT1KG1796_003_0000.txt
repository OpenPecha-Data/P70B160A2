བསྡུ་སྒྲིག་གསལ་བཤད།

ཆོས་འདི་གང་ལས་འབྱུང་བའི་ཁུངས་ནི། སློབ་དཔོན་ཆེན་པོ་ཞི་བ་ལྷས་མཛད་པའི་བྱང་ཆུབ་སེམས་དཔའི་སྤྱོད་པ་ལ་འཇུག་པ་ཞེས་བྱ་བ་ཡིན། བསྟན་བཅོས་ཆེན་པོ་འདི་ནི་མགོ་ནས་མཇུག་བར་ཚིགས་བཅད་ཡིན་ལ་གོ་བདེ་ཞིང་བློ་ལ་འཛིན་བདེ་བ་ཞིག་ཡོད། ནང་དོན་ནི་ཐེག་པ་ཆེན་པོའི་བྱང་ཆུབ་སེམས་སྦྱོང་གི་མན་ངག་གཙོ་བོར་སྟོན་པ་ཞིག་ཡིན། འདི་ལ་ལེའུ་བཅུ་ཡོད་ཅིང་ཐོག་མར་རྒྱལ་པོ་ཁྲི་ལྡེ་སྲོང་བཙན་གྱི་དུས་སུ་ལོ་ཙཱ་བ་སརྦ་ཛྙ་དེ་བ་དང༌། བོད་ཀྱི་ལོ་ཙཱ་བ་སྐ་བ་དཔལ་བརྩེགས་ཀྱིས་བོད་སྐད་དུ་བསྒྱུར་བ་ལས་སྔ་ཕྱིར་འགྱུར་བཅོས་ཐེངས་གཉིས་བྱས་པ། བསྟན་འགྱུར་སྣར་ཐང་པར་མའི་མདོ་ཕྱོགས་ལེ་ཚན་ (པ)པའི་ནང་ཡོད་ཅིང༌། དེའི་འགྲེལ་པ་ལ་རྒྱ་གར་གྱི་པཎྜི་ཏ་མང་པོས་མཛད་པའི་ནང་ནས་ཁག་བཅུ་ཙམ་གོང་གསལ་བསྟན་འགྱུར་སྣར་ཐང་པར་མའི་མདོ་ཕྱོགས་ལེ་ཚན་(ཤ)པའི་ནང་ཡོད་ལ། བོད་དུ་ཡང་གྲུབ་མཐའ་རིས་མེད་ཀྱི་མཁས་པ་མང་པོས་རྒྱས་བསྡུས་སྣ་ཚོགས་མཛད་ཡོད་པ་ལས། འདིར་བྱང་ཆུབ་སེམས་དཔའི་སྤྱོད་པ་ལ་འཇུག་པའི་སྒྲུང་འགྲེལ་ལས་འབྲས་གསལ་བའི་མེ་ལོང་ཞེས་བྱ་བ་དང། བྱང་ཆུབ་སེམས་པའི་སྤྱོད་པ་ལ་འཇུག་པའི་གཏམ་རྒྱུད་ཅེས་ཚན་པ་གཉིས་པོ་འདིའི་རྩོམ་པ་པོ་མི་གསལ་ཡང་རྒྱལ་སྲས་ཞི་བ་ལྷས་མཛད་པའི་བྱང་ཆུབ་སེམས་དཔའི་སྤྱོད་པ་ལ་འཇུག་པའི་དགོངས་པ་ལེགས་པར་རྟོགས་པ་ལ་མེད་མི་རུང་བའི་ཁྱད་ཆོས་དང་ལྡན་པའི་ཕྱིར་ཏེ། དང་པོ་ཆུབ་སེམས་དཔའི་སྤྱོད་པ་ལ་འཇུག་པའི་སྒྲུང་འགྲེལ་ལས་འབྲས་གསལ་བའི་མེ་ལོང་ཞེས་བྱ་བ་འདི་ལ་ལེའུ་བཅུ་ལས། བསྟན་ཚུལ་ནི་དང་པོ་སྡོམ་གྱི་སྒོ་ནས་ཚིགས་བཅད་ཀྱི་མདོར་བསྟན་ཞིང་དེ་ཉིད་ཚིགས་ལྷུག་གིས་རྒྱས་པར་བཤད་པ་ལེའུ་བཅུ་ཆར་ལ་ཁྱད་པར་མེད་ཅིང༌། ནང་དོན་ནི། གཞུང་ལས་དངོས་ཤུགས་ཅི་རིགས་ལས་བསྟན་པའི་གཏམ་རྒྱུད་ངོ་མཚར་བ་དག་གསལ་བཤད་བྱས་ནས་གཞུང་དོན་ལ་གོ་བ་གཏིང་ཚུགས་པ་ལོན་པ་ལ་ཕན་ནུས་ཤིན་ཏུ་ཆེ་སྟེ།

གཞུང་གི་བརྗོད་དོན་དང་མཐུན་པར་གཏམ་རྒྱུད་རྣ་བར་སྙན་པ། ཡིད་ལ་འཇགས་བདེ་ཞིང་དབང་པོ་རྣོ་རྟུལ་གང་ཡིན་ཡང་གོ་བདེ་བའི་ཁྱད་ཆོས་དང་ལྡན་ཡོད། གཞུང་འདིའི་མཇུག་ཏུ་དགེ་བའི་བཤེས་གཉེན་དམ་པ། ཡོན་ཏན་དབང་ཕྱུག་གིས་བསམ་པ་བཟང་བའི་སྒོ་ནས་བཞེངས་པ་ལགས་ཞེས་པ་ཙམ་ལས་མཛད་བྱང་མི་གསལ། གཉིས་པ་བྱང་ཆུབ་སེམས་པའི་སྤྱོད་པ་ལ་འཇུག་པའི་གཏམ་རྒྱུད་ཅེས་པ་འདི་ཡང་གོང་གི་བྱང་ཆུབ་སེམས་དཔའི་སྤྱོད་པ་ལ་འཇུག་པའི་སྒྲུང་འགྲེལ་ལས་འབྲས་གསལ་བའི་མེ་ལོང་ཞེས་བྱ་བ་དང་སྡོམ་ཚིག་དང་གཏམ་རྒྱུད་རྒྱས་བསྡུས་ཅི་རིགས་སྣང་ཡང་རྩ་བའི་ཆ་ནས་ནང་དོན་དང་འགྲེལ་ཚུལ་འདྲ་བར་སྣང་ངོ༌། །གཞུང་འདི་གཉིས་ཀྱི་མ་དཔེ་ལག་བྲིས་ཡིན་པར་བརྟེན་བཤུ་འབྲི་བྱེད་སྐབས་ཡིག་ནོར་ཧ་ཅང་མང་བ་རང་སོར་བཞག་སྟེ་མཚམས་དེར་དག་བཅོས་བྱས་པའི་ཡིག་འབྲུ་གུག་རྟགས་ནང་འགོད་རྒྱུ་ཡང་དཔེ་དེབ་ལྟ་ཀློག་མི་བདེ་ཁར། རྣམ་པ་མི་མཛེས་པ་མ་ཟད་ཡིག་ནོར་དེ་རྣམས་མ་དཔེ་བཤུ་འབྲི་བྱེད་མཁན་གྱི་གནད་དོན་ལས་རྩོམ་པ་པོས་དེ་ལྟར་བྲིས་པར་ངོས་འཛིན་མི་རུང་བས་མ་དག་རྒྱུན་འབྱམས་མི་འགྲོ་བའི་སླད་དུ་བརྡ་དག་གི་གཞུང་དང་མཐུན་པར་ཡིག་ནོར་རྣམས་དག་བཅོས་ཞུས་པ་ཡིན། གཞུང་འདི་གཉིས་ཀྱི་ནང་སྐུང་ཡིག་ཆེས་མང་པོ་འདུག་པ་རང་སོར་བཞག་སྟེ་དཔེ་སྐྲུན་ཞུ་རྒྱུ་ཡང་ཀློག་པ་པོ་མང་པོ་ཞིག་ལ་མཚོན་ན་ཆ་ཚང་ཇི་བཞིན་ཀློག་མི་ཐུབ་ལ་གོ་དོན་དེ་བས་ལོན་དཀའ་བར་བརྟེན། ཀློག་པ་པོ་རྒྱ་ཁྱབ་ཀྱིས་ལྟ་ཀློག་བདེ་བའི་ཕྱིར་སྐུང་ཡིག་ བཀྲལ་ཡོད། མཇུག་བྱང་དུ་བྱང་ཆུབ་སེམས་དཔའི་སྤྱོད་པ་ལ་འཇུག་པའི་སྐབས་སུ་མཁས་པའི་གཏམ། མདོའི་ཁུངས་བརྒྱ་པ་རྫོགས་སོ་ཞེས་པ་ཙམ་ལས་མཛད་པ་པོ་མི་གསལ། མཆན་ཞིག་ལས། ལེགས་པ་དོན་གྲུབ་ནི་ཡི་གེ་བསྩལ་རིགས་སུ་གདའོ་ཞེས་བཀོད་འདུག །སྤྱོད་འཇུག་གཏམ་རྒྱུད་གཉིས་པོ་འདིའི་མ་དཔེ་འབྲས་སྤུངས་གནས་བཅུ་ལྷ་ཁང་དུ་བཞུགས་སུ་གསོལ་བ་ལས་གཡར་པོ་ཞུས་ཏེ་མ་ཉམས་གོང་འཕེལ་དང་ཉམས་པ་སོར་ཆུད་ཡོང་བའི་ཆེད་ངེད་དཔེ་ཚོགས་ནས་མཁྱེན་བརྩེའི་འོད་སྣང་ཞེས་པའི་དཔེ་ཚོགས་ཀྱི་

¡¶ དེབ་གཉིས་པར་ ¡· བཏང་ནས་པར་སྐྲུན་ཞུས་པ་ཡིན། དཔལ་བརྩེགས་བོད་ཡིག་དཔེ་རྙིང་ཞིབ་འཇུག་ཁང་གི་བསྟན་འཛིན་བློ་གྲོས་པས། བསྡུ་སྒྲིག་གསལ་བཤད།བསྡུ་སྒྲིག་གསལ་བཤད། -PAGE 2--PAGE 3--PAGE 1-